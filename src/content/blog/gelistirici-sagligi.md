---
title: "Geliştirici Sağlığı"
description: "Geliştirici olarak sağlığınızı korumaya yönelik kişisel önerilerim"
---

Neredeyse mesainin tamamını masa başında geçiren geliştiricilerin sağlığı, kaliteli iş çıkarmalarında önemli bir etken. Çoğu zaman önemsiz görülse de uzun vadeli olarak düşünüldüğünde bu alana yapılan yatırımların geri dönüşü sanıldığından daha olumlu olabilir.

## Baş Ağrısı

Çay ve/veya kahveyi kim sevmez? Hele bir de geliştiriciyseniz. Klişeleşmiş kahve rutinlerimizi düşünürsek, gün içinde tükettiğimiz kahve ya da çay, vücudumuzda su miktarını azaltabilen etkiye sahip. Susuzluk da baş ağrısını tetikleyen bir durum.

Uzun süre ekrana bakmak da en az susuzluk kadar baş ağrısına neden olabiliyor. Pomodoro tekniği ile çalışmak ya da aklınıza geldikçe ekrandan uzaklaşmak - ki buna günümüz cep telefonları da dahil - baş ağrısına yakalanmanızı önleyebilir.

### Baş Ağrısını Önlemek İçin Öneriler

- 25 dakika çalışma, 5 dakika dinlenme şeklinde Pomodoro tekniği ile çalışmayı deneyin. Bunu sakin çalışma günlerinizde rahatlıkla uygulayabilirsiniz.
- Yoğun çalışma gerektirecek işlerinizde, işe başlamadan önce işin tüm adımlarını (buna en küçük adımlar da dahil) ayırın ve odaklanmanız yüksekken önemli kısmını bitirir bitirmez ekrandan uzaklaşın. Aldığınız notlar sayesinde kaldığınız yerden işinize kolayca devam edebilirsiniz.
- Evden çalışıyorsanız molalarınızda bulaşık yıkama gibi ev işlerinizi kısa bir süre de olsa yapın. Motor beceri isteyen işlerle zihninizi tazeleyip geri döndüğünüzde hem daha verimli çalışacak, hem de odağınızı sıfırladığınız için bir konuya takılı kalmanın yarattığı baş ağrısından uzaklaşacaksınız. Bu yöntemle zorlu görevlerin üstesinden rahatlıkla geldiğimi söyleyebilirim.
- Su için, su için su için. Maalesef buna dikkat edip alışkanlık kazanmak kolay değil ancak su temel ihtiyacımız. Mümkünse masanızda kolay erişebileceğiniz bir noktada su şişesi bulundurun ve aklınıza geldikçe su için. Günlük tüketmeniz gereken su miktarınızı diyetisyeninize danışarak öğrenebilirsiniz.

## Bel ve Boyun Ağrısı

Sürekli masa başında çalışmanın, uygun olmayan masa ve sandalye kullanımına bağlı olarak bel ve boyun ağrısına neden olduğu bilinen bir gerçek. Ergonomik olmayan ürünleri kullanmak ne yazık ki uzun vadede kronik omurga rahatsızlıklarına neden olabiliyor.

### Bel ve Boyun Ağrısını Önlemek İçin Öneriler

- Yatağınızı iyi seçin. Yeni güne yorgun uyanıyorsanız muhtemel nedeni yatağınız olabilir.
- Masanızı boyunuza uygun yükseklikte seçin. Bazı masalarda yükseklik ayarı mevcut. Ortalama masa yüksekliği 74 santimetre ancak bu değer size uygun değilse, uygun değeri verebilecek aralıkta olan yükseklik ayarlı masaları tercih edebilirsiniz. Özellikle kafe gibi herkese açık alanlardaki masalarda çalışıyorsanız, bu alanlara göre tasarlanmış masaların çoğu ortalama çalışma masası kadar da konforlu olmayabilir. Eğer bilgisayar masada ve siz bilgisayara doğru eğilerek çalışıyorsanız, o masanın çalışmanız için uygun olduğu pek söylenemez.
- Sandalye, masanızdan da önemli. Bel ve boyun desteği iyi olan sandalyeleri tercih etmeniz uzun çalışma sürelerinde sizin konforunuzu sağlayacaktır. Özellikle oyuncu koltukları bu konuda iyi performans sergiliyor. İyi bir oyuncu koltuğuna yapacağınız yatırım, karşılığını muhtemelen verecektir. Kolçaklarını masanın ne altında ne üstünde kalmayacak, teğet geçecek şekilde ayarladığınızda dirsekleriniz için uygun pozisyonu sağlamış olursunuz.
