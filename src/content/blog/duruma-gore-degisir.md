---
title: "Duruma Göre Değişir"
description: "Yazılım Geliştirme ile İlgili Tüm Soruların Evrensel Yanıtı"
---

Yazılım dünyasına adım atmadan önce bile, yeni çıkan teknolojilerin yarattığı heyecanla birlikte patlak veren tartışmalara sık sık denk geliyordum. Bu tür çatışmalar, yıllar geçse de bitmiyor, sadece konusu değişiyor. İki seçenekli bir durum bile çoğu zaman tartışma yaratmaya yetiyor. Bazen de seçenekler çoğaldıkça ortam daha da hararetleniyor.

Bundan birkaç yıl önce “Tailwind CSS gerçekten iyi mi, yoksa gereksiz mi?” diye tartışıyorduk. Bugün “Yapay zeka ve agent’larla junior geliştirici yetişir mi, yetişmez mi?” sorusu gündemde. Muhtemelen yarın da yepyeni bir teknoloji çıkacak ve onun ne kadar işe yarar ya da ne kadar zararlı olduğunu konuşacağız. Çünkü her gün yeni bir şey çıkıyor ve bu da yeni tartışmaların doğmasına yol açıyor.

Bu tartışmaların içinde ise, neredeyse her zaman duyduğumuz bir cevap var: Duruma göre değişir. Bu cevabı bir madalyonun iki yüzü gibi ele alıp, hem ne işe yaradığını hem de hangi durumlarda eksik kaldığını anlatmak istiyorum.

## Madalyonun Ön Yüzü

Tartışmalar uzadıkça, konuya daha fazla dalıyoruz. Bir süre sonra öyle bir noktaya geliyoruz ki, büyük resmi görmek zorlaşıyor. İşte bu evrensel cevap, o büyük resmi tekrar hatırlatmakta çok işe yarıyor. Niyeti, bağlamı ve aslında neyi çözmeye çalıştığımızı yeniden göz önüne seriyor. Bazen sadece bu cevabı vermek bile odaklanmamıza yardımcı olabiliyor.

## Madalyonun Arka Yüzü

Ama elbette her tartışmanın bir yere varması için, farklı bakış açılarının karşı karşıya gelmesi gerekiyor. “Duruma göre değişir” cevabı ise, tek başına bir fikir sunmadığı için bazen tartışmayı kısırlaştırabiliyor. Hatta bir noktadan sonra bu cevabı veren kişinin konuya mesafeli kaldığı düşünülmeye başlanabiliyor. O yüzden, eğer bu cevabı veriyorsanız, sadece orada bırakmamakta fayda var. Büyük resmi görmenin sağladığı farkındalıkla, hangi durumlarda neyin değiştiğini de açık açık paylaşırsanız, tartışmaya gerçekten değer katmış olursunuz.