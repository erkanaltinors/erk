---
title: "Minimalizm ve Web"
description: "Web sitelerinde minimalizmin etkisi"
---

İlk bilgisayarınızı aldığınız ve internete girdiğiniz ilk günü düşünün. Koskocaman bir evrende gezinir gibi web sitelerinde gezindiğiniz günü.
Bir sürü farklı tasarım, farklı amaç ve farklı yaklaşım ile yayınlanmış web siteleriyle karşılaştınız.
Her yeni güne yeni bir kütüphaneyle uyandığımız günümüzde ise web sitelerinde minimalizm öne çıkan yaklaşımlardan birisi.

Bir web sitesinin asıl amacı, kullanıcılarına ya da ziyaretçilerine hizmet sunmaktır. Bu hizmeti sunarken kullandığınız teknolojiler de elbette sunumunuza etki eder.

> Neyi neden yaptığınızı bilmiyorsanız, ne yaptığınızın önemi yoktur.

Yeni bir projeye başlarken ana hedefinizi kesinlikle belirlemeniz ve adını koymanız, kullanacağınız teknolojileri belirlemenize yardımcı olur.
Gerçekten neye ihtiyacınız olduğunu bildiğinizde, işiniz çok kolay. Gerisi sadece yapınızı/mimarinizi kurmaktan ve projenizi yazmaktan ibaret oluyor. Minimalizmin etkisi ise en çok işin başında anlaşılıyor.
Sunmak istediğiniz hizmete ve sunum şeklinize odaklanıp yayına aldığınız projelerde, ana hedefinizden şaşmanız imkansıza yakın kalıyor.
Kullanıcılarınız ve ziyaretçileriniz de, sizde ne bulabileceklerini önceki deneyimlerinden bildikleri için (mesela bu web sitesinde frontend ile ilgili yazılar bulabilmek gibi) alıştıkları gibi web sitenizden faydalanmaya devam edebilirler.

## Daha Az Olan Daha Fazladır

Minimalizmi en iyi anlatan sözlerden olan "less is more" bir web sitesinde uyglulandığında kullanıcılara sadece onların istediğini veren bir site/uygulama kullanma fırsatı sunar.
Kullanıcılar her zaman gelir. Kullanıcılar her zaman ziyaretlerini bitirir. Web sitenizi, uygulamanızı kullanıcılarınızın büyük çoğunluğu 7 gün 24 saat açık tutmayacak. İstediğini alıp ayrılacak. Zaten webde sörf yapmak da bu değil midir?

## Tasarım ve Minimalizm

Bir sürü karmaşık öğelerin yer aldığı siteleri muhakkak ziyaret etmişsinizdir.
Aradığınızı bulana kadar her şeye gözünüz gider.
Web sitesinde dikkat çeken ne kadar çok eleman varsa, kullanıcının dikkatini belli bir yere çekmek de o kadar zorlaşıyor.
Gerçekten neyi ön plana çıkarmak istiyorsanız onu ön plana çıkaran tasarımları tercih etmeniz, kullanıcılarınızın bir an önce ön plana çıkardığınız öğeleri kolaylıkla bulmasını sağlayacaktır.

## Teknolojiler ve Minimalizm

Sadece tasarımı düşünüp projeyi düşünmemek, minimalizme aykırı düşebilecek bir yaklaşım olur.
Projenizin dokümantasyonunu yazdığınızda az yazı ile projenin tüm detaylarını aktarabiliyorsanız projenizin minimalist bir yaklaşım ile hazırlandığını düşünebilirsiniz.
Daha az şeye ihtiyaç duyarak hazırladığınız projelerin bakımı ise, paket bağımlılığı çok olan projelere nazaran daha kolay olacaktır ve projede çalışma şevkinizi diri tutacaktır.
Kullandığınız teknoloji tercihlerinin de bağımlığının az olması, minimalist yaklaşımla örtüşecektir.

## Sadece minimalist yaklaşım, iyi bir kullanıcı deneyimi sunmak için yeterli midir?

Bu soruya cevabım kesinlikle hayır. Neyi neden yaptığınızı bilip uyguladığınız sürece kullanıcı deneyimini olumsuz etkilemeniz çok düşük bir olasılık.

## Minimalist yaklaşım ile proje hazırlamanın faydası nedir?

Projeniz yolun çok başındaysa ve yol haritanız da çok detaylı değilse, minimalist yaklaşım projenizin başlama tarihi ile yayınlanma tarihi arasındaki süreyi kısaltmanıza yardımcı olacaktır.


