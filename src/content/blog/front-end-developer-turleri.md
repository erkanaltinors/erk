---
title: "Front-end Developer Türleri"
description: "Nasıl bir geliştirici olduğunu merak ediyor musun?"
---

Çok farklı sektörlerde, çok farklı meslektaşlarımla çalışma fırsatım oldu. Kıdemli abilerimde gördüğüm, hatta eğitim verdiğim çaylak meslektaşlarımda dahi kendini ortaya koyan yaklaşımların, onları nasıl bir geliştirici olduğuna dair izlenimler sunduğuna tanıklık ettim. Bu yazımda, belki sizin de karşılaştığınız türde meslektaşlarınızı bulabilirsiniz. Hatta kendinizi de bu kategorilerden birinde ya da birkaçında bulabilirsiniz. Özellikle idari kısımlarla ilgili türlere değinmedim, çünkü idari pozisyonlarla geliştirici olarak etkin rolde bulunmak çalışılan şirkete ya da projeye göre değişkenlik gösteriyor.

Şu tür iyi bu tür kötü diye bir ayrım yapmak söz konusu olamaz. Her bir geliştiricinin edindiği deneyimin, herhangi bir projede sağlayacağı etki elbette değişkenlik gösterecektir. Hepimizin çalıştığı projelerde, yatkınlıklarına göre pozitif etkiyi en üst düzeyde sunmasını temenni ederek türleri açıklamaya başlayabilirim.

## Kullanıcı Deneyimi Tutkunları

Bu sınıfa giren geliştiriciler, genelde iş analisti ile dirsek dirseğe çalışanlar oluyor. Genel olarak projelerde kullandığımız arayüz bileşenlerinin dinamiklerine hakim olan kullanıcı deneyimi tutkunları, kütüphane bilgisinin geniş olması koşuluyla projede kütüphane tercihini danışabileceğimiz meslektaşlarımız oluyor.

## Animasyon Hayranları

Özellikle dijital ajanslarda çalışanların yoğun olduğu bu sınıftaki meslektaşlarımız CSS'i gerçekten çok seviyor. Javascript kullanmadan CSS ile çözülebilecek bir problemi, bu meslektaşlarımıza danışarak çözebiliriz. Sadece CSS değil, ayrıca animasyon dinamiklerine hakim olan bu meslektaşlarımız, animasyonların tüm tarayıcılarda uyumlu çalışması konusunda hassasiyete de sahipse proje dahilinde tasarımcı ile birlikte çalıştıkları alanda projeye kimlik kazandırma konusunda başarılı işler çıkarabilirler.

## Kütüphane Düşmanları

node_modules klasöründe çok sayıda klasör görünce strese giren bu nadide meslektaşlarımız, genel olarak kütüphane yüklemeden problemleri çözme niyetindedir. Uzun vadede kütüphane bağımlılığının azalması konusunda etkin rol oynarlar. Güncel tutulmayan kütüphanelerin bir süre sonra uyumsuzluklarla sorun çıkaracağının bilince olan bu meslektaşlarımızın, tekerleği yeniden icat ettiği (ki bu kötü bir şey değil, belki de proje benzersiz bir 'tekerleğe' ihtiyaç duyuyordur) projelerde performans, erişilebilirlik ve tarayıcı uyumluluklarına dikkat etmesi kritik önem taşıyor.

## Javascript Sevdalıları

Neredeyse her problemi Javascript ile çözmeye eğilimli bu meslektaşlarımızda genel olarak problemi "hızlı çözme" hedefi oluyor. Mozilla developer dokümantasyonu yer işaretlerinde duran bu arkadaşlarımız projeyi bir üst noktaya taşıma noktasında etkin rol oynarlar. Hızlı çözme yatkınlıklarını performans ve tarayıcı uyumluluğu ile frenleyen meslektaşlarımız, projede bakıma çok ihtiyaç duymayan özellikleri kolayca sunabiliyor.

