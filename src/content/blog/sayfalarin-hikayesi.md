---
title: "Sayfaların hikayesi"
description: "Web sayfalarında uygulanan render türlerinin arama motoru için önemini vurgulayan kısa bir hikaye"
---

Bir zamanlar, web dünyasının en ünlü kulübü olan Kaynak (The Source), sadece en iyi web sayfalarının kabul edildiği bir mekândı. 

Kulübün kapısında her şeyi kontrol eden, sayfaların hazır olup olmadığını denetleyen bir kapı görevlisi vardı: Render. Ancak bu kulüpte yalnızca en hazırlıklı sayfalar içeri alınırdı, çünkü her şeyin sonunda en önemli gözlemci, her şeyi izleyen Arama Motoru idi. İlk gelenler her zaman Statik Sayfalar olurdu. Bu sayfalar her şeyiyle hazırdı; içerikleri, metinleri, görselleri en baştan yüklenmiş ve eksiksizdi. Render onları severdi, çünkü hızlıydılar ve hiçbir zaman sorun çıkarmazlardı. Hiç beklemeden kulübün içine, gösteri alanına alınır ve tüm ziyaretçilere sergilenirlerdi.

Sonra Sunucu Tarafı Sayfalar geldi. Bunlar biraz daha esnekti, içeriklerini son anda toplar, taze ve kişiselleştirilmiş bir şekilde kapıya gelirlerdi. Ama her geldiklerinde tüm detayları hazır olurdu, bu yüzden Render onları da memnuniyetle içeri alırdı. Ziyaretçilere sunacakları içerik her zaman günceldi.

Kulübün içinde ise özel bir alan vardı: Listedekiler (On List). Bu alan, sadece meta verileri tam olan sayfalara ayrılmıştı. Başlıkları, açıklamaları ve anahtar kelimeleri en ince ayrıntısına kadar planlanmış bu sayfalar, Arama Motoru'nun dikkatini çekmek için yaratılmıştı. Listedekiler, kulübün en çok parlayanlarıydı ve Arama Motoru'nun gözünde yükseğe tırmanma şansları çok fazlaydı.

Ancak kulübün dışında, sokak lambalarının altında bekleyen bir grup sayfa vardı: İstemci Tarafı Sayfalar (Client-Side Pages).

Bu sayfaların büyük bir sorunu vardı: Kaynağa geldiklerinde içerikleri boştu. Yani, içeriklerini ve verilerini daha sonra yüklemek için zamana ihtiyaçları vardı. Ama Render’ın kapısında beklemek yoktu. Kulübe giriş için tam anlamıyla hazır olmak gerekiyordu.

Render onlara bakar ve başını sallardı: "İçeri giremezsiniz," derdi. "Kaynağınız boş, gösterecek hiçbir şeyiniz yok."

İstemci Tarafı Sayfalar karşı çıkardı: "İçeriğimizi yükleyeceğiz, sadece biraz zamana ihtiyacımız var."

Ama Render sabit fikirdi: "Eğer tam yüklü değilseniz, içeri giremezsiniz. Arama Motoru sizi bu hâlinizle fark etmez bile."

Böylece İstemci Tarafı Sayfalar dışarıda kalır, içeriklerini toparlayana kadar sokakta beklemek zorunda olurlardı. Fakat ziyaretçiler içeri girdiğinde onları unuturdu. Arama Motoru ise hiç bakmadan yollarına devam ederdi.

Kulübün içinde, Statik ve Sunucu Tarafı Sayfalar ışıklar altında parıldar, Arama Motoru tarafından dikkatle izlenir ve yüksek sıralamalara tırmanırlardı. Listedeki sayfalar, meta verileriyle sahnenin yıldızları olurdu.

Ama İstemci Tarafı Sayfalar asla kulübe giremeyecekti. Çünkü boş kaynak demek, bu dünyada var olamamak demekti.

Hazırlık her şeydi. Sadece eksiksiz içerik ve meta verileriyle dolu sayfalar gerçek anlamda görülür ve değerlendirilirdi. İstemci Tarafı Sayfalar ise ne kadar dinamik olsalar da, hazırlıksız geldikleri sürece hep dışarıda kalacaklardı.
